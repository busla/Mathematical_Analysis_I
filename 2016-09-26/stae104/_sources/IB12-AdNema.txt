Stærðfræðigreining IB

Að læra stærðfræði.

**Að lesa:** Í fyrirlestrum gefst aðeins tími til að fara yfir helstu
atriði námsefnisins og verðið þið að að kynna ykkur stóran hluta þess
upp á eigin spýtur. Sumir nemendur hafa farið í gegnum framhaldsskóla
með því læra utan að reikniaðferðir og vart reynt að skilja námsefnið.
Hættan við þessa námsaðferð er að allt fari í einn graut, og nemendur
geti ekki yfirfært þekkingu sína á önnur svipuð verkefni. Því held ég að
léttasta leiðin í gegnum stærðfræðinámskeiðin í námi ykkar sé að skilja
efnið. Skilningur á efninu fæst með því að rýna í skilgreiningar og
reglur, skoða sannanir og tengja við dæmi. Þið **verðið** að lesa
kennslubókina og kynna ykkur efni fyrirlestra. Stór hluti þess sem þið
munuð fást við í háskólanámi ykkar er aðeins skiljanlegur þegar notað er
tungumál stærðfræðinnar. Ef þið leggið það á ykkur að verða læs á
tungumál stærðfræðinnar þá munið þið njóta þess í öllu ykkar námi.

**Að reikna:** Dæmaskammtarnir eru stórir. Mörg dæmanna eru hugsuð sem
léttar reikniæfingar. Önnur dæmi eru til að æfa meðferð hugtaka og að
hjálpa ykkur að skilja skilgreiningarnar. Það er ekki nóg að læra
niðurstöður, reglur og reikniaðferðir: til að geta beitt þeim af öryggi
þarf að hafa góðan skilning á þeim grundvallarhugtökunum.

Til að hafa fullt gagn af dæmatímunum þurfið þið að reyna við dæmin áður
en þið mætið í dæmatímann. Ég hvet ykkur eindregið til að vinna saman í
náminu. Þannig getur maður fengið hjálp þegar maður er strand og einnig
skerpir fátt skilning manns jafn mikið og að útskýra fyrir öðrum. Námið
verður skemmtilegra og þannig léttara.

**Einbeiting:** Meiri árangur næst í náminu ef þið eruð einbeitt. Það er
hægt að blekkja sjálfan sig í að halda að maður hafi verið að læra allan
daginn þegar í raun var deginum eitt í spjall við félagana, netvafr,
fésbókar stúss, msn, tölvuleiki, hlusta á ipodinn, og svo framvegis.

**Frágangur skiladæma:** Leggið áherslu á vandaða og agaða framsetningu
á lausnum skiladæmanna. Það að setja lausnina skýrt og skipulega fram er
nauðsynlegt til að maður sjálfur skilji lausnina til hlítar.

Líkt og venjulegt tal- og ritmál þá hefur mál stærðfræðinnar sína
málfræði, t.d. krefst táknið ,,\ :math:`=` þess að sitthvoru megin við
það standi stærðir eða stærðtákn, og ef fullyrðing sem er sett fram er
rétt þá eru þessar stærðir jafnar. Sitthvoru megin við táknið
,,\ :math:`\Rightarrow`  varða að standa fullyrðingar, og þegar það er
notað rétt þá er fullyrðing hægra megin afleiðing fullyrðingarinnar
vinstra megin, þ.e.a.s. alltaf þegar fullyrðing vinstra megin er sönn þá
er fullyrðingin hægrra megin líka sönn.

Táknin ,,\ :math:`\Rightarrow`, ,,\ :math:`\Leftrightarrow`  eru hentug
þegar útreikningar eru sýndir á töflu, en mín ráðlegging er að nota þau
sem minnst. Þau eru ekki notuð í kennslubókinni, ekki heldur í
lausnaheftinu, og atvinnustærðfræðingar nota þessi tákn ekki í sínum
skrifum. Í löngum útreikngum er oft hægt að nota ,,\ :math:`=`  í stað
leiðingaörva. Engin ástæða er heldur til að nota táknin
,,\ :math:`\vee`, ,,\ :math:`\wedge` því orðin ,,eða og ,,og eru mun
skýrari; það eina sem táknin hafa fram yfir orðin er tilgerðin.

Gott er að hafa eftirfarandi reglur í huga þegar gengið er frá lausnum
verkefna:

1. Textinn á að vera ein samfelld heild sem fullnægir sömu kröfum og
gerðar eru til annars ritaðs máls. Stærðfræðiformúla eða stærðtákn á
aldrei að koma fyrir eitt sér, heldur alltaf að vera felt inn í samfellt
mál.

2. Uppsetningin á að vera aðlaðandi og frágangur snyrtilegur.

3. Allar fullyrðingar skulu studdar ljósum rökum.

4. Svara þarf því sem spurt er um! Það þarf að koma skýrt fram hvert
svarið er.

Rögnvaldur G. Möller
